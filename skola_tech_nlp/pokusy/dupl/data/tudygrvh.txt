
KAPITOLA III - PROBLÉM


Přiznávám, že mi při těchto slovech přeběhl mráz po zádech. Rozčilení,
jež se chvělo v doktorově hlase, nám ukázalo, že i on sám je hluboce
pohnut tím, co nám řekl. Holmes se vzrušením předklonil a v jeho očích
zasvitl tvrdý, chladný lesk, jaký z nich sršel pokaždé, když byl něčím
prudce zaujat.

„Vy jste to viděl?“

„Tak zřetelně, jako vidím vás.“

„A nic jste neřekl?“

„Co by to bylo mělo za účel?“

„Jak to přijde, že nikdo jiný ty stopy neviděl?“

„Šlépěje byly nějakých dvacet pět kroků od mrtvoly a nikdo jim
nepřikládal váhy. Patrně ani já bych si jich nebyl povšiml, kdybych
nebyl věděl o té pověsti.“

„Je na blatech mnoho ovčáckých psů?“

„Nepochybně, ale toto nebyl ovčácký pes.“

„Říkáte, že musel být velký?“

„Obrovský.“

„Ale nepřiblížil se k mrtvole?“

„Nikoliv.“

„Jaké počasí bylo oné noci?“

„Vlhké a sychravé.“

„Ale nikoliv skutečně deštivé?“

„Ne.“

„Jak vypadá ta alej?“

„Jsou to dvě řady živých tisových plotů. Staré tisy jsou vysoké zhruba
čtyři metry a tvoří neproniknutelnou hradbu. Cesta mezi nimi je široká
asi půltřetího metru.“

„Je ještě něco mezi živými ploty a mezi stezkou?“

„Ano. Po každé straně stezky je pruh trávy, široký necelé dva metry.“

„Vyrozuměl jsem, že v jednom z živých plotů je na jednom místě
branka.“

„Ano, je to laťová branka, která vede ven na blata.“

„Je ještě nějaké jiné spojení s blaty?“

„Není žádné.“

„Kdo se tedy chce dostat do aleje, musí do ní vejít buď ze zámku, nebo
přijít brankou z blat?“

„Existuje ještě jedna možnost. Na druhém konci aleje je letohrádek...“

„Došel sir Charles tak daleko?“

„Nikoliv; ležel asi pětasedmdesát kroků od letohrádku.“

„Nuže, řekněte mi, doktore Mortimere, ještě jedno - a je to velmi
důležité; stopy psa, jež jste viděl, byly na stezce, a nikoliv na
trávě?“

„Na trávě by se žádné stopy nebyly zachovaly.“

„Byly na téže straně stezky, jako je branka?“

„Ano; byly na okraji stezky, na téže straně, kde je branka vedoucí na
blata.“

„To je nadmíru zajímavé. A ještě něco. Byla branka zavřená?“

„Zavřená a zajištěná visacím zámkem.“

„Jak je vysoká?“

„Zhruba něco přes metr.“

„Kdokoliv se tedy může přes ni dostat?“

„Ano.“

„A jaké stopy jste viděl u branky?“

„Žádné zvláštní.“

„Pane na nebesích! Nikdo tam nepátral?“

„Já sám to místo prohlížel.“

„A nic jste nenašel?“

„Stopy se navzájem překrývaly a mátly. Sir Charles tam zřejmě stál pět
nebo deset minut.“

„Jak to víte?“

„Protože dvakrát oklepal popel svého doutníku.“

„Znamenité! Toto, Watsone, jest kolega podle našeho srdce. Ale ty
stopy?“

„Zanechal stopy ve vlhkém písku po celém tom malém prostranství. Jiné
stopy jsem nebyl s to rozeznat.“

