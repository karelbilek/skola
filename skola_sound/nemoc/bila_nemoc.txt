Mor je to, mor. 
V naší ulici už je v každém domě několik morem raněných. 
Povídám, sousede, vždyť vy také máte na bradě tu bílou skvrnu; a on, prý to nic, ani to necítím. 
A dnes už z něho taky padají kusy masa jako ze mne. 
Mor je to. 
Žádný mor, malomocenství. 
Bílá nemoc tomu říkají, ale měli by tomu říkat trest - 
Taková nemoc přece nemůže přijít sama od sebe; to nás bůh trestá. 
Trest! trest! to bych rád věděl, zač mám být trestán. 
Já jsem tak mnoho neužil, člověče, leda bídy; to by byl divný bůh, kdyby trestal chudáky, no ne?
Počkej, však uvidíš. 
Ze začátku to máš jen na kůži, ale až tě to začne žrát uvnitř jako tohohle, řekneš si, to není možné, aby to bylo jen tak, to musí být trest, to musí mít nějakou příčinu -
Ježíši...
Ježíši bože nebeský...
Taky že má. 
Nás lidí už bylo příliš mnoho na světě, a proto nás musí polovička vychcípat, aby bylo místo pro druhé.
Tak je to. 
Ty jsi pekař a uděláš místo jinému pekounovi. 
A já jsem chudák a udělám místo jinému chudákovi, aby zas někdo jiný místo mne nuzovala měl hlad.
Proto musel přijít ten mor.
Žádný mor, malomocenství. 
Při moru bys, člověče, zčernal, ale při malomocenství jsi bílý jako no, jako křída.
Bílý nebo černý, mně je to fuk; jen kdybych tak nesmrděl.
Kriste panebože... 
Ježíši můj... 
Ježíši Kriste, smiluj se...
Copak ty, ty jsi sám; ale když se člověka štítí vlastní žena a děti - 
Chudáci, jak mají se mnou vydržet!
A ženě se teď udělala bílá skvrna na prsu - 
Vedle nás bydlí čalouník, a ten naříká ve dne v noci, ve dne v noci -
Ježíši - Ježíši - Ježíši...
|Kuš! Kdo to má pořád poslouchat, ty malomocný!
|...prosím, pane redaktore; mám ovšem jen tři minuty času - to víte, moji pacienti! 
|Tak co máme na srdci?
|Pane dvorní rado, náš list by chtěl informovat veřejnost z nejpovolanějších úst -
o takzvané bílé nemoci čili pejpinském malomocenství, já vím. 
Bohužel se toho o něm píše ažaž. 
A příliš laicky, pane. 
Po mém soudu se choroby mají ponechat lékařům. 
Pište o nich v novinách, a většina čtenářů hned začne na sobě hledat dotyčné příznaky, ne?
Ano, ale náš list by chtěl právě veřejnost uklidnit -
Uklidnit? Člověče, čím ji chcete uklidnit?
Koukejte, je to... těžká choroba, a šíří se jako lavina 
Pravda, pracuje se na ní horečně na všech klinikách světa, ale 
Zatím je naše věda bezmocná. 
Napište lidem, aby se při prvních příznacích obrátili s důvěrou ke svému lékaři, a je to.
A jejich lékař - 
jim předepíše mazání: těm chudším hypermangan a těm zámožnějším peruánský balzám.
Pomůže to?
Ano, proti zápachu, když se otevřou rány.
To je druhé stadium choroby.
A třetí stadium?
Morfium, mládenče. 
Nic než morfium. 
A dost o tom, ne? 
Je to ošklivá nemoc.
A je... velmi nakažlivá?
Jak se to vezme. 
Neznáme totiž mikroba, který naši chorobu přenáší.
Víme jenom, že se neobyčejně rychle šíří.
Dále že není přenosna na žádné zvíře a že se nedá naočkovat ani člověku - aspoň mladému člověku ne; 
ten krásný pokus udělal sám na sobě doktor Hirota v Tokiu. 
Bojujeme, příteli, bojujeme, ale s neznámým nepřítelem. 
Můžete napsat, že na mé klinice se na věci pracuje už třetí rok; 
publikovali jsme o naší nemoci slušnou řadu vědeckých statí, hojně a s uznáním citovaných v odborné literatuře
Zatím je nezvratně zjištěno - bohužel mám jen tři minuty času.
Prosím, pane dvorní rado.
Připravte pro pana redaktora vědecké publikace naší kliniky.
Prosím.
Můžete se o nich zmínit, mladý příteli. 
To veřejnost uklidní, když sezná, jak se u nás usilovně bojuje proti takzvanému pejpinskému malomocenství. 
My tomu ovšem malomocenství neříkáme. 
Malomocenství neboli lepra je kožní nemoc, kdežto naše choroba je čistě interní.
Páni kolegové z kožní kliniky si taky sice osobují právo o ní přednášet, ale - no, nechme toho. 
Naše choroba, pane, není žádný svrab. 
Můžete veřejnost uklidnit, že o žádné malomocenství nejde. 
Kam by se hrabala taková lepra proti naší nemoci!
Je to... vážnější nemoc než malomocenství?
Nu ovšem. 
Daleko vážnější a zajímavější. 
Jenom první příznaky připomínají obyčejnou lepru: malá bílá skvrnka někde na povrchu těla, chladná jako mramor a naprosto znecitlivělá - takzvaná macula marmorea.
Proto se té chorobě také říká bílá nemoc.
Ale její další průběh je naprosto svérázný a odlišný od obyčejné leprosis maculosa. 
My ji prostě jmenujeme Čengova nemoc čili Morbus Tshengi. 
Velmi pěkná publikace, pane.
Referoval jsem o ní už v roce dvacet tři, kdy ještě nikdo neměl tušení, že se Čengova nemoc jednou stane pandemií.
Čím prosím?
Pandemií. 
Nemocí, která lavinově zachvátí celý svět. 
V Číně, pane, se skoro každý rok vynoří nová zajímavá choroba - to dělá ta bída.
Ale žádná dosud neměla takový úspěch jako nemoc Čengova. 
To je prostě choroba dneška. 
Dnes už na ni zašlo dobrých pět miliónů lidí, nějakých dvanáct miliónů je aktuálně zachvácených a nejmíň třikrát tolik jich běhá po světě a ani nevědí, že už někde na těle mají mramorovou a bezcitnou skvrnu stěží zvící čočky.
A to nejsou ani tři roky, co se ta nemoc objevila u nás! 
Můžete napsat, že první případ v Evropě byl rozpoznán právě na mé klinice. 
Můžeme být na to hrdi, kamaráde. 
Jeden pěkný příznak Čengovy nemoci dostal dokonce název symptom Sigeliův.
Symptom - pana dvorního rady - profesora doktora Sigelia.
Ano, Sigeliův symptom. 
Jak vidíte, pracujeme plnou parou. 
Zatím je nezvratně zjištěno, že Čengova nemoc postihuje jenom osoby asi tak od čtyřiceti pěti nebo padesáti let nahoru. 
Patrně jí poskytují příznivou půdu ony normální organické změny, kterým říkáme stárnutí.
To je neobyčejně zajímavé.
Myslíte?
Kolik vám je let?
Třicet prosím.
Nu proto. 
Kdybyste byl starší, nezdálo by se vám to být... tak moc zajímavé. 
Dále víme s plnou jistotou, že od prvního příznaku choroby je prognosis infaustissima; 
smrt nastává ve třech až pěti měsících, obyčejně celkovou sepsí.
Podle názoru mého a mé školy, která se podnes honosí tím, že je klinikou velikého Lilienthala, mého nebožtíka tchána, to byste mohl napsat,
tedy podle názoru klasické školy Lilienthalovy je Morbus Tshengi choroba nakažlivá, kterou přenáší dosud neznámé agens;
dispozice k ní se dostavují s prvními známkami tělesného stárnutí; 
příznaky a průběh choroby - to bychom mohli vynechat, ne? 
Není to nic hezkého, člověče. 
Co se týče léčení - sedativa tantum praescribere oportet.
Jak prosím?
Vynechte to, mládenče, to je jen pro doktory. 
Klasický předpis velikého Lilienthala. 
To byl lékař, příteli! 
Kdybychom toho dnes měli!
Máte ještě nějakou otázku? 
Zbývají mi totiž jen tři minuty času.
Kdyby pan dvorní rada dovolil... 
Naše čtenáře by jistě nejvíc zajímalo, jak se lze té choroby uchránit.
Co - cože? 
Uchránit? 
Nijak! 
Vůbec nijak!
Člověče, vždyť na to zajdeme všichni! 
Každý, komu je přes čtyřicet let, je předem odsouzen
Vám je to jedno, vy, vy s vašimi hloupými třiceti léty! 
Ale my, my lidé na vrcholu života
Pojďte sem! 
Nevidíte na mně nic? 
Nemám někde na obličeji bílou skvrnu? 
Co? 
Ještě ne? 
Tak vidíte, každý den, desetkrát denně se dívám do zrcadla 
Koukejme, vaše čtenáře by zajímalo, jak by se mohli uchránit před rozkladem zaživa! 
To věřím, pane; mne by to taky zajímalo. 
Bože jak je lidská věda marná!
